
<html>
<head>
<meta charset="UTF-8" />
</head>
<style>
body {
padding:10px;
font-size:12px;
}
.text-bold {
font-weight: bold;
}
.text-indent {
margin-left: 2em;
}
</style>
<body>
 
<div class="content-detail">
    <br>
    <img   class="announcement-thumbnail" src="https://data.go.th/image/f8aa4973-f738-4b76-b6d2-51f5a1dc53dd" style="width:100px;">
        <p align="center">
        <strong>สัญญาอนุญาตให้ใช้ข้อมูลภาครัฐแบบเปิดของประเทศไทย</strong></p>
        <p align="center">
        <strong>(</strong>Open Government License - Thailand)</p>
        <p>
        &nbsp; &nbsp; &nbsp; &nbsp; สำนักงานรัฐบาลอิเล็กทรอนิกส์ (องค์การมหาชน) (สรอ.) ได้สนับสนุนการปฏิรูปประเทศไทยสร้างความโปร่งใส และสร้างการให้บริการภาครัฐที่ดียิ่งขึ้น จึงดำเนินงานโครงการนำร่องในการพัฒนาระบบศูนย์กลางข้อมูลภาครัฐแบบเปิด (Open Government Data) และเปิดกว้างให้ภาครัฐต่างๆ เผยแพร่ข้อมูลบนเว็บไซต์ ภายใต้ Domain Name ของ สรอ. ชื่อ “Data.go.th” นี้</p>
        <p>
        &nbsp; &nbsp; &nbsp; &nbsp;&nbsp;ผู้ประสงค์ใช้ข้อมูลสามารถเข้าใช้ข้อมูลในเว็บไซต์นี้ได้&nbsp;<strong>ภายใต้การยอมรับในข้อกำหนดและเงื่อนไข ในสัญญำอนุญาตให้ใช้ข้อมูลภาครัฐแบบเปิดของประเทศไทย (Open Government License - Thailand)</strong>&nbsp;ดังต่อไปนี้</p>
        <p>
        <strong>ข้อกำหนดและเงื่อนไขของใบอนุญาต</strong></p>
        <p>
        &nbsp; &nbsp; &nbsp; &nbsp;&nbsp;ผู้อนุญาตอนุญาตให้ผู้ให้บริการข้อมูลนำข้อมูลของผู้อนุญาตขึ้นเผยแพร่บนเว็บไซต์ภายใต้ Domain Name ของ สรอ. ชื่อ “Data.go.th” และอนุญาตให้ผู้ใช้ข้อมูลเข้าใช้สิทธิ (Non Exclusive License) ของข้อมูลดังกล่าวได้&nbsp;<u>ภายใต้การยอมรับตามข้อกำหนดและเงื่อนไขของใบอนุญาต</u>&nbsp;โดยไม่จำกัดพื้นที่และไม่จำกัดเวลาในการใช้ข้อมูล ไม่ต้องขออนุญาตใช้สิทธิ และไม่ต้องเสียค่าตอบแทนการใช้สิทธิ</p>
        <p>
        &nbsp; &nbsp; &nbsp; &nbsp;&nbsp;โดยข้อกำหนดและเงื่อนไขดังต่อไปนี้ จะไม่เป็นอุปสรรคหรือข้อจำกัดต่อเสรีภาพในการใช้ข้อมูล &nbsp;ของผู้ใช้ข้อมูลทั้งสิ้น</p>
        <p>
        &nbsp;</p>
        <p>
        <strong>สิทธิและเสรีภาพของผู้ใช้ข้อมูล</strong></p>
        <p>
        &nbsp; &nbsp; &nbsp; &nbsp;&nbsp;1. คัดลอก เผยแพร่ แจกจ่าย และส่งข้อมูล เพื่อวัตถุประสงค์อันชอบด้วยกฎหมาย&nbsp; และ</p>
        <p>
        &nbsp; &nbsp; &nbsp; &nbsp;&nbsp;2. ปรับใช้ข้อมูล โดยวิธีการหรือรูปแบบใดๆ เพื่อวัตถุประสงค์อันชอบด้วยกฎหมาย&nbsp; และ</p>
        <p>
        &nbsp; &nbsp; &nbsp; &nbsp;&nbsp;3. ใช้ประโยชน์ของข้อมูล ซึ่งรวมถึง การรวมข้อมูลเข้ากับข้อมูลอื่นๆ หรือการนำข้อมูลมาเป็นส่วนหนึ่งของผลิตภัณฑ์หรือแอปพลิเคชันของผู้ใช้ข้อมูล ในเชิงสาธารณะประโยชน์ หรือในเชิงพาณิชย์เพื่อวัตถุประสงค์อันชอบด้วยกฎหมาย&nbsp;</p>
        <p>
        &nbsp; &nbsp; &nbsp; &nbsp;&nbsp;ในการนำข้อมูลไม่ว่าทั้งหมดหรือบางส่วนไปใช้งาน เพื่อวัตถุประสงค์ใดๆ อันชอบด้วยกฎหมายของผู้ใช้ข้อมูล ผู้ใช้ข้อมูลต้องอ้างอิงถึงแหล่งที่มาของข้อมูล โดยใส่ข้อความเฉพาะของผู้ให้บริการข้อมูลที่ระบุถึงแหล่งที่มาของข้อมูล พร้อมทั้งสร้างช่องทางเชื่อมโยงถึงใบอนุญาตให้ใช้ข้อมูลภาครัฐแบบเปิดของ สรอ. (EGA Open Government License) นี้ด้วย อย่างไรก็ตามถ้าข้อมูลนั้นไม่ได้ระบุถึงแหล่งที่มาของข้อมูล หรือเป็นข้อมูลที่เกิดจากการรวมข้อมูลมาจากหลากหลายแหล่งที่มา ให้ผู้ใช้ข้อมูลใช้รูปแบบการอ้างอิงโดยใช้ข้อความดังนี้</p>
        <p>
        &nbsp; &nbsp; &nbsp; &nbsp;&nbsp;“<strong>สิทธิการใช้ข้อมูล ภายใต้ใบอนุญาตให้ใช้ข้อมูลภาครัฐแบบเปิดของ สรอ. (EGA Open Government License) จาก “Data.go.th”</strong>”</p>
        <p>
        &nbsp; &nbsp; &nbsp; &nbsp;&nbsp;<u>โดยข้อกำหนดการอ้างอิงแหล่งที่มาของข้อมูลดังกล่าวข้างต้น ถือเป็นข้อกำหนดและเงื่อนไขที่เป็นสาระสำคัญของใบอนุญาตนี้ หากผู้ใช้ข้อมูลไม่ปฏิบัติตาม ถือว่าการอนุญาตให้ใช้ข้อมูลตามใบอนุญาตนี้สิ้นสุดลงทันทีโดยอัตโนมัติ</u></p>
        <p>
        &nbsp;</p>
        <p>
        <strong>ข้อยกเว้น</strong></p>
        <p>
        &nbsp; &nbsp; &nbsp; &nbsp;&nbsp;<strong>การอนุญาตให้ใช้ข้อมูลตามใบอนุญาตนี้ ไม่ครอบคลุมถึง</strong></p>
        <p>
        &nbsp; &nbsp; &nbsp; &nbsp;&nbsp;1. ข้อมูลส่วนบุคคลที่อยู่ในเนื้อหาข้อมูล&nbsp; และ</p>
        <p>
        &nbsp; &nbsp; &nbsp; &nbsp;&nbsp;2. ข้อมูลที่ไม่ได้เผยแพร่โดยผู้ให้บริการข้อมูล หรือด้วยความยินยอมของผู้ให้บริการข้อมูล หรือข้อมูลที่ไม่เผยแพร่ให้เข้าถึงภายใต้พระราชบัญญัติข้อมูลข่าวสารของราชการ พ.ศ. 2540 หรือภายใต้กฎหมายอื่นใด และ</p>
        <p>
        &nbsp; &nbsp; &nbsp; &nbsp;&nbsp;3. โลโก้หรือตราสัญลักษณ์ของหน่วยงานของรัฐหรือของผู้ให้บริการข้อมูล และตราแผ่นดิน ยกเว้น กรณีที่โลโก้และตราดังกล่าวเป็นส่วนหนึ่งของเอกสารหรือชุดข้อมูล &nbsp;และ</p>
        <p>
        &nbsp; &nbsp; &nbsp; &nbsp;&nbsp;4. เครื่องหมายสัญลักษณ์ทางทหาร&nbsp; และ</p>
        <p>
        &nbsp; &nbsp; &nbsp; &nbsp;&nbsp;5. สิทธิของบุคคลอื่น องค์กร หรือหน่วยงานอื่น ซึ่งผู้ให้บริการข้อมูลไม่มีอำนาจที่จะอนุญาต&nbsp; และ</p>
        <p>
        &nbsp; &nbsp; &nbsp; &nbsp;&nbsp;6. สิทธิในทรัพย์สินทางปัญญาอื่นๆ ได้แก่ สิทธิบัตร เครื่องหมายทางการค้า ความลับทางการค้า ฯลฯ&nbsp; และ</p>
        <p>
        &nbsp; &nbsp; &nbsp; &nbsp;&nbsp;7. เอกสารแสดงตัวตน ได้แก่ หนังสือเดินทาง บัตรประชาชน ฯลฯ</p>
        <p>
        &nbsp;</p>
        <p>
        <strong>ไม่รับรอง</strong></p>
        <p>
        &nbsp; &nbsp; &nbsp; &nbsp;&nbsp;การอนุญาตให้ใช้ข้อมูลภายใต้ใบอนุญาตนี้ ไม่ถือเป็นการให้ใช้สิทธิในข้อมูลลักษณะที่แสดงถึงสถานะอย่างเป็นทางการใดๆ ระหว่างผู้ให้บริการข้อมูลและผู้รับข้อมูล และไม่ถือว่าผู้ให้บริการข้อมูลรับรองผู้ใช้ข้อมูลหรือการใช้ข้อมูลของผู้ใช้ข้อมูลแต่อย่างใด</p>
        <p>
        &nbsp;</p>
        <p>
        <strong>ไม่รับประกัน</strong></p>
        <p>
        &nbsp; &nbsp; &nbsp; &nbsp;&nbsp;ข้อมูลที่ผู้ให้บริการข้อมูลอนุญาตให้ผู้ใช้ข้อมูลใช้เป็นข้อมูลดิบ<u>ตามที่เป็น&nbsp;</u>โดยผู้ให้บริการข้อมูลไม่ได้ให้การรับรองในข้อมูล และไม่ถือว่าผู้ให้บริการข้อมูลและผู้ใช้ข้อมูลมีความผูกพันเป็นตัวแทน หรือหุ้นส่วน ระหว่างกัน ตลอดจนผู้ให้บริการข้อมูลไม่รับประกันและไม่ต้องรับผิดชอบในการใช้ข้อมูลดังกล่าว ไม่ว่าภายใต้ข้อบังคับหรือกฎหมายใด</p>
        <p>
        &nbsp; &nbsp; &nbsp; &nbsp;&nbsp;ผู้ให้บริการข้อมูลไม่ต้องรับผิดชอบต่อข้อผิดพลาด และความไม่ครบถ้วนสมบูรณ์ของข้อมูล ตลอดจนไม่ต้องรับผิดชอบต่อความสูญเสีย หรือความเสียหายใดๆ ที่เกิดจากการใช้งานข้อมูลของผู้ใช้ข้อมูล</p>
        <p>
        &nbsp; &nbsp; &nbsp; &nbsp;&nbsp;สรอ. และ ผู้ให้บริการข้อมูล ขอสงวนสิทธิ์ในการระงับชั่วคราว หรือยกเลิกการเผยแพร่ข้อมูลบนเว็บไซต์นี้ หรือการยกเลิกการให้บริการเว็บไซต์ ภายใต้ Domain Name ของ สรอ. ชื่อ “Data.go.th” หรือยกเลิกการให้ข้อมูลต่อไป ไม่ว่ากรณีใดและเมื่อใด โดยไม่จำต้องบอกกล่าวล่วงหน้า และไม่ก่อให้เกิดความรับผิดชอบใดๆ แก่ สรอ. และผู้ให้บริการข้อมูล</p>
        <p>
        &nbsp;</p>
        <p>
        <strong>กฎหมายที่ใช้บังคับ</strong></p>
        <p>
        &nbsp; &nbsp; &nbsp; &nbsp;&nbsp;การอนุญาตให้ใช้ข้อมูลภาครัฐแบบเปิดของ สรอ. ภายใต้ใบอนุญาตให้ใช้ข้อมูลภาครัฐแบบเปิดของ สรอ. (EGA Open Government License) นี้ อยู่ภายใต้กฎหมายแห่งราชอาณาจักรไทย และอยู่ภายใต้อำนาจในการตัดสินคดีของศาลไทย</p>
        <p>
        &nbsp;</p>
        <p>
        <strong>คำนิยามศัพท์</strong></p>
        <p>
        &nbsp; &nbsp; &nbsp; &nbsp;&nbsp;<strong>ใบอนุญาต&nbsp;</strong>หมายถึง ใบอนุญาตให้ใช้ข้อมูลภาครัฐแบบเปิดของ สรอ. (EGA Open Government License) ซึ่งวางข้อกำหนดและเงื่อนไขขั้นต่ำบางประการที่ผู้ใช้ข้อมูลจะต้องยอมรับก่อนการเข้าใช้ข้อมูลที่เผยแพร่บนเว็บไซต์ภายใต้ Domain Name ของ สรอ. ชื่อ “Data.go.th”</p>
        <p>
        &nbsp; &nbsp; &nbsp; &nbsp;&nbsp;<strong>ข้อมูล&nbsp;</strong>หมายถึง ข้อมูลใดๆ ที่มีลิขสิทธิ์หรือสิทธิ์อื่นใดของผู้อนุญาต ซึ่งได้แก่ ผลงาน เนื้อหา source code และข้อมูลต่างๆ ทั้งทางวรรณกรรมและทางศิลปะกรรม ฯลฯ และเป็นข้อมูลสารสนเทศหรือบันทึกที่ถูกจัดเก็บแบบอิเล็กทรอนิกส์ซึ่งผู้อนุญาตอนุญาตให้ผู้ให้บริการข้อมูลนำขึ้นเผยแพร่บนเว็บไซต์ภายใต้ Domain Name ของ สรอ. ชื่อ “Data.go.th” และอนุญาตให้ผู้ใช้ข้อมูลเข้าใช้ข้อมูลภายใต้ข้อกำหนดและเงื่อนไขของใบอนุญาต</p>
        <p>
        &nbsp; &nbsp; &nbsp; &nbsp;&nbsp;<strong>ผู้ให้บริการข้อมูล</strong>&nbsp;หมายถึง บุคลากร เจ้าหน้าที่ หรือหน่วยงานใด ที่ สรอ. มอบหมายให้ทำหน้าที่ให้บริการข้อมูล</p>
        <p>
        &nbsp; &nbsp; &nbsp; &nbsp;&nbsp;<strong>ผู้อนุญาต&nbsp;</strong>หมายถึง องค์กร หรือหน่วยงาน ที่เป็นเจ้าของลิขสิทธิ์ ผู้ทรงสิทธิ ผู้มีสิทธิ์ ในข้อมูลและอนุญาตให้ผู้ให้บริการข้อมูลนำข้อมูลดังกล่าวขึ้นเผยแพร่บนเว็บไซต์ภายใต้ Domain Name ของ สรอ. ชื่อ “Data.go.th” และอนุญาตให้ผู้ใช้ข้อมูลเข้าใช้ข้อมูลภายใต้ข้อกำหนดและเงื่อนไขของใบอนุญาต</p>
        <p>
        &nbsp; &nbsp; &nbsp; &nbsp;&nbsp;<strong>ผู้ใช้ข้อมูล</strong>&nbsp;หมายถึง บุคคลทุกคน รวมถึงคณะบุคคล นิติบุคคล หน่วยงาน และองค์กรใดก็ตามที่เข้าใช้ข้อมูลที่เผยแพร่บนเว็บไซต์ภายใต้ Domain Name ของ สรอ. ชื่อ “Data.go.th” และใช้ข้อมูลภายใต้ข้อกำหนดและเงื่อนไขของใบอนุญาต</p>
        <p>
        &nbsp; &nbsp; &nbsp; &nbsp;&nbsp;<strong>การใช้ข้อมูล&nbsp;</strong>หมายถึง การนำข้อมูลไม่ว่าทั้งหมดหรือบางส่วนไปใช้งาน เพื่อวัตถุประสงค์ใดๆอันชอบด้วยกฎหมายของผู้ใช้ข้อมูล และภายใต้การยอมรับตามข้อกำหนดและเงื่อนไขของใบอนุญาต &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>
        <p>
        &nbsp;</p>
        <p>
        <strong>กฎหมายที่เกี่ยวข้อง</strong></p>
        <p style="margin-left: 35.7pt;">
        · พระราชบัญญัติข้อมูลข่าวสารของราชการ พ.ศ. 2540</p>
        <p style="margin-left: 35.7pt;">
        · พระราชบัญญัติว่าด้วยธุรกรรมทางอิเล็กทรอนิกส์ พ.ศ. 2544</p>
        <p style="margin-left: 35.7pt;">
        · พระราชบัญญัติว่าด้วยธุรกรรมทางอิเล็กทรอนิกส์ (ฉบับที่ 2) พ.ศ. 2551</p>
        <p>
        &nbsp;</p>
        <p>
        <strong>การตรวจสอบที่มาของข้อมูล</strong></p>
        <p>
        &nbsp; &nbsp; &nbsp; &nbsp;&nbsp;การตรวจสอบว่า ข้อมูลที่ปรากฏเป็นข้อมูลภายใต้ข้อกำหนดและเงื่อนไขของใบอนุญาตให้ใช้ข้อมูลภาครัฐแบบเปิดของ สรอ. (EGA Open Government License) หรือไม่ สามารถพิจารณาหรือดำเนินการได้ ดังนี้</p>
        <p>
        &nbsp; &nbsp; &nbsp; &nbsp;&nbsp;1. ข้อมูลภายใต้ข้อกำหนดและเงื่อนไขของใบอนุญาตให้ใช้ข้อมูลภาครัฐแบบเปิดของ สรอ. (EGA Open Government License) เป็นข้อมูลที่เผยแพร่บนเว็บไซต์ภายใต้ Domain Name ชื่อ “Data.go.th” เท่านั้น</p>
        <p>
        &nbsp; &nbsp; &nbsp; &nbsp;&nbsp;2. ติดต่อผู้ให้บริการข้อมูล :&nbsp;<strong>ศูนย์บริการลูกค้า&nbsp;</strong><strong>(Contact Center)&nbsp;</strong>โทรศัพท์ :&nbsp;<strong>0 2612 6060</strong>&nbsp;&nbsp;&nbsp;e-mail :&nbsp;<strong>contact@ega.or.th</strong></p>
        
        </div>
</body>
</html>



